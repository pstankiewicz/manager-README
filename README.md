# Cześć, mam na imię Piotr, możesz mówić na mnie Void

Jeśli czytasz ten dokument to najprawdopodobniej jestem Twoim Team Leaderem i pracujemy lub będziemy pracować wspólnie w projekcie. Bardzo chętnie dowiem się więcej o Tobie, ale chciałbym, żebyś i Ty miał również trochę informacji o mnie.

## Moja rola jako TL

Jestem tu po to, żebyśmy odnosili sukcesy i byli zadowoleni jako zespół. Możemy to osiągnąć tylko wtedy gdy zarówno zespół, jak i jednostki go tworzące są szczęśliwe i skoncentrowane. Wyszczególniając to w punktach:

1. Jestem tu po to, żebyś czuł się spełniony. Chcę, żebyś rozwijał swoje umiejętności, poszerzał horyzonty, czerpał przyjemność z pracy i wierzył, że to co robisz sam i robimy jako zespół ma konkretny sens.
2. Jestem tu po to, żeby nasz zespół poruszał się w odpowiednim kierunku, i żebyśmy nie zbaczali z kursu.
3. Jestem tu po to, żeby nasz zespół miał wszystko czego potrzebuje do szczęścia. Częściej staram się pracować w charakterze pomocnika, a nie zwierzchnika
4. Tak, czasem koduję :).

Moja praca nie będzie polegała na mówieniu Ci co masz _dokładnie_ robić i _jak_ to robić. W większości przypadków nie będę też "gościem, który podejmuje decyzje". Będziemy podejmować je wspólnie, w miarę możliwości po przedstawieniu opcji _za_ i opcji _przeciw_.

Bardzo możliwe, że będę miał uwagi do Twojego kodu/treści zadania/scenariusza/dokumentu. Proszę Cię, byś również miał takie uwagi w stosunku do tego co zrobię ja.

## Informacje zwrotne (feedback)

Jeśli masz feedback dla mnie, śmiało. Może to być coś co Ci się spodobało i chciałbyś tego więcej, coś co mi wyszło słabo i mógłbym zrobić to lepiej, coś co kompletnie zawaliłem lub coś co nie wpasowywuje się w żadne z tych kategorii. Jeśli myślisz, że powinieneś zatrzymać to dla siebie, chciałbym wiedzieć, czemu tak myślisz.

Preferuję, żebyś swój feedback dawał mi osobiście/w cztery oczy. Ale jeżeli czujesz się bardziej komfortowo robiąc to nieco bardziej publicznie np. na kanale Slack, to również Cię do tego zachęcam. Wolę dostać feedback w taki sposób, niż nie dostać go wcale.

Jeśli nie możesz lub nie chcesz udzielić mi feedbacku sam, bo czujesz się z tym niekomfortowo, to zawsze możesz zgłosić go komuś, kto stoi wyżej ode mnie, co pozwoli Ci być anonimowym, a jednocześnie zasygnalizuje mi sytuację i pozwoli nad nią pracować.

Jeśli chcesz dać feedback członkowi zespołu to również zachęcam do osobistego przekazania takiej informacji. Jeśli według Ciebie będzie lepiej i łatwiej zrobić to anonimowo, to polegaj na mnie - przekaż mi opinię, a ja przekażę ją osobie zainteresowanej.

## 1 on 1

Raz w miesiącu spotkamy się w "cztery oczy" na około 30 minut. To spotkanie przeznaczone przede wszystkim dla Ciebie. Nie musisz się do niego specjalnie przygotowywać, wystarczy, że zarezerwujesz czas i (jeśli pracujesz z innej lokalizacji niż ja) znajdziesz ustronne miejsce, żebyśmy mogli się zdzwonić.

Prawdopodobnie podczas tych spotkań będę miał Ci coś do przekazania, ale głównie skupimy się na Tobie. Będziesz miał okazję powiedzieć mi jak sobie radzisz, jakie są Twoje potrzeby, co mogłoby być zorganizowane inaczej, jak czujesz się w zespole, jakie są Twoje cele zawodowe i tym podobne. Ogółem porozmawiajmy o rzeczach, o których nie zawsze warto/wypada/ma się chęć rozmawiać w większym gronie.

Jeśli chcesz zrobić jakiś update na temat projektu - ok, ale może nie warto tracić tego spotkania na rzeczy, które możesz streścić i przekazać mi na slacku, w mailu lub po prostu powiedzieć mi przy okazji.

Jeśli masz ochotę, zachęcam do notowania rzeczy, o których chcesz porozmawiać w ciągu miesiąca. Łatwiej omówić listę tematów niż szukać ich na bieżąco w głowie. Ja na pewno będę notował w trakcie lub po spotkaniu. Pozwoli mi to na usystematyzowanie spotkań i odniesienie się do wszystkich kwestii.

Jeśli masz chęć porozmawiać o czymś, ale z jakiegoś powodu ciężko Ci zacząć rozmowę, prześlij mi w mailu zarys tematu - ja zacznę rozmowę z własnej inicjatywy. Jeśli w ogóle nie masz nic do powiedzenia - potraktujmy to jak temat spotkania.

## Mój plan dnia

W większości przypadków pracuję od godziny 7 do godziny 15. W określonych wypadkach mogą występować niewielkie odstępstwa od tych reguł, ale jako generalną zasadę możesz przyjąć, że jestem w tym czasie dostępny.

Preferuję spotkania twarzą w twarz, ale jeśli z powodów organizacyjnych jest to niemożliwe, posiłkuję się Slackiem, Skype, Hangouts itp.

### Kontakt poza godzinami pracy

Szanuję Twój czas poza pracą i jeśli napiszę do Ciebie na Slacku lub prze email, to nie spodziewam się, że odpowiesz mi natychmiast. Możesz odpisać tuż po tym jak następnego dnia przyjdziesz do pracy. Nie czuj się w jakikolwiek sposób zobowiązany do natychmiastowej odpowiedzi.

Jeśli do mnie napiszesz poza godzinami mojej pracy, to odpowiedź może nie nadejść natychmiast. Ogólnie na równi z Twoim czasem poza pracą szanuję również mój czas, który jest dla mnie dobrem deficytowym i mimo tego, że staram się być online 24h na dobę, to nie zawsze jest czas i miejsce, żeby pisać na Slacku.

W przypadkach _nagłych_ i _krytycznych_ mogę do Ciebie zadzwonić. Sam też spodziewam się takiej formy kontaktu.

## Jeśli czegoś potrzebujesz

1. Daj mi znać osobiście. Jeśli mam słuchawki to nie jestem odcięty i "w strefie" tylko pewnie słucham jakiejś nieziemskiej muzy ;). Także zapraszam do machnięcia, zapukania w biurko itp.

2. Napisz do mnie. Na slacku lub mailem. Możemy się wtedy umówić na calla lub przedyskutować problem przy klawiaturze.

## Uwaga

Nie jestem Alfą i Omegą. Jestem tylko TL, jeśli coś jest nie tak, jeśli coś powinienem zmienić - daj mi znać. Zmienimy to na tyle, na ile się da.

## Moje zainteresowania

Oto lista rzeczy które lubię. Jeśli chcesz mnie zaczepić i pogadać, ale nie wiesz od czego zacząć, poniższe będą dobrym wyborem.

* Sport. Trenuję kolarstwo górskie i szosowe, biegi przełajowe (również dłuższe niż maraton) oraz inne formy aktywności (np. narciarstwo biegowe). Doskonalę swoje umiejętności pływackie mając nadzieję na start w triathlonie. Jeśli prowadzisz aktywne sportowo życie na pewno będziemy mieli o czym porozmawiać.

* Kultura. Staram się być na bieżąco z kinem i muzyką niepopularną. Sporo czytam, chociaż teraz częściej specjalistyczne artykuły niż całe książki. W kręgu moich zainteresowań są tematy zarówno z dziedziny astronomii i matematyki, poprzez filozofię i psychologię, a na wzorcach projektowych i architektonicznych kończąc. Nie gardzę jednak dobrą beletrystyką, szczególnie z dziedzin fantastyki, science fiction i powieści grozy.

* Technika. Pochodzę z epoki rozkwitu fenomenu komputerów domowych (C64? Atari? Brzmi znajomo?), więc ten temat traktuję ze szczególną atencją - zarówno jeśli chodzi o rozwiązania programowe jak i sprzętowe.

* Laktoowowegetarianizm. Może nie jest to konkretne zainteresowanie, ale od prawie roku nie jem mięsa zwierząt i ryb. Nie są to względy ideologiczne, a raczej prozdrowotne i kwestia gustu (niewiele mięs i ryb mi kiedykolwiek smakowało). Nie rezygnuję za to z produktów mlecznych i jaj. Także jak ktoś chce pośmieszkować - ma ku temu okazję.

